 আল্লাহ যাকে ইলম দান করেন, তাকে কিছু দায়িত্বও দেন। সে তার দায়িত্ব থেকে বের হয়ে পার্থিব চাকচিক্য লালসায় বশিভূত হয়ে আল্লাহর অবাধ্যতা করলে শয়তান তার পিছনে লেগে যায় আর সে পথভ্রষ্টদের অন্তর্ভুক্ত হয়ে যায়। বনী ইসরাইলের বাল'আম যখন বুঝতে পারে যে পার্থিব লালসার কারণে সে আল্লাহর অবাধ্যতা করে ভুল করেছে, তখন সে কিন্তু আল্লাহর নিকট ক্ষমা চাইতে পারতো। কিন্তু সে তা করল না, বরং কীভাবে মুসা আলাইহি  ওয়া সাল্লামের বাহিনীকে ধংস্ব করা যায় সেজন্য মানুষকে আরও কুবুদ্ধি দিল। ফলে সে চুড়ান্ত পথভ্রষ্টতার দিকে ধাবিত হল। জাগ্রত মানুষকে যেমন ঘুম থেকে জাগানো যায় না, তেমনি আল্লাহ যাকে ইলম দান করেছেন সে যদি পার্থিব চাকচিক্যের লোভে পথভ্রষ্ট হয়, সে ব্যক্তিকে যতই ঈমানের দিকে আহ্বান করা হোক না কেন, তা তার কোন উপকারে আসবে না। কারণ আল্লাহর দেওয়া জ্ঞানের মর্যাদা সে রাখেনি দুনিয়ার মোহে, আর তাই আল্লাহ তার অন্তরকে তালাবদ্ধ করে দিয়েছেন। বস্তুত আল্লাহ যাকে পথ প্রদর্শন করেন তাকে কেউ পথভ্রষ্ট করতে পারে না, আল্লাহ যাকে পথভ্রষ্ট করেন তাকে কেউই পথ দেখাতে পারে না।
 

সুরাহ আসর

সুরাটি ছোট হলেও এত গভীর মর্মার্থপূর্ণ যে ইমাম শাফেয়ী রহিমাহুল্লাহ বলেছেন, যে ব্যক্তি চিন্তা ভাবনা করে ও মনোযোগের সাথে এই সুরাটি পাঠ করবে তার জন্য এই সুরাটিই যথেষ্ট। আছর বলতে অনেকের মতে সময় কে বুঝানো হয়েছে, অনেকের মতে আসরের ওয়াক্তের কথা বুঝানো হয়েছে, অনেকের মতে দিনের শেষভাগের সময়টুকোকে বুঝানো হয়েছে যা খুব দ্রুতই শেষ হয়ে যায়। বেশিরভাগ মুফাসসিরের মতে এখানে আসর বলতে সময় কে বুঝানো হয়েছে। প্রত্যেকটা  মানুষকে আল্লাহ একটা নির্দিষ্ট পরিমাণ সময় দিয়ে দুনিয়াতে পাঠান এবং এই সময় ক্ষয়িষ্ণু। প্রতি মুহূর্তেই তার জীবনের জ্বালানী 'সময়' কমতেসে। আল্লাহ মানুষের জীবনের এই ক্ষয়িষ্ণু সময়ের শপথ করে বলছেন যে মানুষ নিশ্চয়ই ক্ষতিগ্রস্থ। কারণ, পরীক্ষার হলে একটা সীমিত সময় থাকে, এবং ভালো ফলাফল করতে চাইলে এই সময় টুকের মধ্যেই কোনভাবে সময় নষ্ট না করে যা লিখার তা লিখতে হয়, তার বাইরে অন্য কিছু করলে সে ক্ষতিগ্রস্থ হয়। তেমনি মানুষের দুনিয়ার জীবনের যেই সীমিত সময় থাকে, সেই সময় টা আল্লাহর আদেশমত কাজে লাগাতে না পারলে মানুষ ক্ষতিগ্রস্থ হয়। ৩য় আয়াতে আল্লাহ চারটি বিষয়ের কথা বলে দিয়েছেন যেগুলোর মাধ্যেমে মানুষ এই ক্ষতি থেকে বাচতে পারে। তা হচ্ছে, আল্লাহর প্রতি ঈমান, নেক আমল ও সৎ কাজ, অপরকে সৎকাজের উপদেশ দেওয়া এবং সবরের নসিহত করা। আল্লাহ গুরুত্বের ক্রমে বিষয়গুলোকে উল্লেখ করেছেন। কারণ আল্লাহর প্রতি ঈমান ছাড়া কোন নেক আমলই গ্রহন যোগ্য হবে না, তেমনি নিজে নেক আমল করা এবং গুনাহের কাজ থেকে সবর করা ছাড়া অন্যকে নেক আমল করার জন্য উপদেশ বা গুনাহের কাজ থেকে বিরত থাকার নসিহতও দেওয়া যাবে না। 
প্রথম দুটি বিষয়ের গুরুত্ব আমরা সবাই বুঝি কিন্তু এই দুইটি পয়েন্টের সাথে শেষ দুটি পয়েন্টের উল্লেখ করাতে শেষ দুটি পয়েন্টের গুরুত্ব অনুধাবন করা যায়। কারণ সঙ্গ মানুষকে প্রভাবিত করে, এবং শয়তান সবসময় ই মানুষকে ওয়াসাওয়াসা দিতে থাকে। এজন্য মুমিনরা যদি একে অপরকে নেক আমলের আর সবরের নসিহত না করে তাহলে মানুষের জন্য সঠিক পথ থেকে বিচ্যুত হওয়ার প্রবল সম্ভাবনা থাকে। এই কাজ গুলোকে অবহেলা করে এ মানুষ প্রতিনিয়ত যে ক্ষতির মধ্যে ডুবে যাচ্ছে তার সাক্ষী হচ্ছে তার সময়, তাই আল্লাহ সময়ের শপথ করে মানুষের ক্ষতিগ্রস্থতার কথা বলছেন। 